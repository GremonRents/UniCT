L'affare dei gamberoni

Ormai per il commissario Montalbano era evidente che la nuova villa fatta costruire da Peppe Loforte, alla fine del lungomare di Marinella, doveva essere frutto di speculazioni poco oneste.
Peppe Loforte, che da trent'anni faceva di mestiere il venditore ambulante di panelle, non poteva certo avere tutta quella disponibilità economica. Questa era anche l'opinione di tutti gli abitanti del paesino che ogni mattina lo vedevano arrivare al Bar Sport con una Maserati nera, per fare colazione.
Il commissario si era fatto persuaso che dietro questa storia doveva esserci l'amico di Peppe, suo compare Gegè Ansalone, che lavorava al mercato del pesce e che commerciava con il gamberone rosso. Era probabile che Gegè avesse illegalmente fornito a Peppe delle anticipazioni sul prezzo di vendita del gamberone rosso in modo da favorirlo nella compravendita della merce.
Incastrarlo era semplice: entrato in possesso dei prezzi di vendita del gamberone rosso doveva solo individuare le date in cui sarebbe convenuto comprare e vendere la merce per massimizzare le entrate.

Specifiche
Si aiuti il commissario Montalbano a incastrare Peppe Loforte. Si realizzi un programma C++ che presa in input la sequenza dei prezzi di vendita del gamberone rosso individui il giorno in cui conviene comprare ed il giorno in cui conviene vendere per poter massimizzare il guadagno complessivo.

Dati di input
L'input è costituito da 10 righe, una per ogni task. Ogni riga del file di input contiene N+1 valori. Il primo valore rappresenta il numero N di giorni di cui si anticipa il prezzo del gamberone rosso. Segue la sequenza degli N prezzi di vendita del gamberone, separati da uno spazio. Si suppone che la numerazione dei giorni parta dal numero 1. Il prezzo è espresso in euro, con due cifre intere e due cifre decimali. 

Dati di output
Il file di output è composto da dieci righe, una per ogni task presente nel file di input.
Ogni riga del file di output contiene un unico valore, ovvero il guadagno massimo che è possibile ottenere dalla compravendita della merce. Tale valore è semplicemente ottenuto sottraendo al prezzo di vendita il valore del prezzo di acquisto.

Note
I prezzi di acquisto e di vendita sono tutti valori compresi tra 00.01 e 99.99.
Il valore N è sempre compreso tra 2 e 10000.
Il giorno in cui si effettua la vendita è sempre successivo al giorno in cui si effettua l'acquisto.

Esempio
Il seguente esempio presenta un file di input, contenente un task, ed il corrispondente file di output.

input.txt:
7 23.45 72.34 03.00 45.34 20.20 56.67 34.45

output.txt:
53.67

Spiegazione dell'esempio
Nel caso di esempio mostrato è conveniente comprare il giorno 3, in cui il prezzo del gambero è di 3.00 euro, e vendere il giorno 6, in cui il prezzo è salito a 56.67. Il guadagno sarà quindi 53.67.

